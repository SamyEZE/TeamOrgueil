   #Medium alternate

   Open in app

   (BUTTON) Sign up

   Sign in
   ____________________
   Write

   (BUTTON) Sign up

   Sign in
   (BUTTON)

   Eyes Wide Shut (1999) — Stanley Kubrick

Değersizlik Duygusu ve Gurur

Aşağılık Kompleksi ve Kibir

   Osman Tırak
   Türkçe Yayın

   Osman Tırak
   ·

   Follow
   Published in

   Türkçe Yayın
   ·
   6 min read
   ·
   Nov 1, 2020

   --
   (BUTTON)
   (BUTTON)

   Share

Gurur ve Kibirin Farkı

   Schopenhauer gurur ve kibir arasındaki ayrımı şöyle verir:
   “Tabiatımızın burada betimlediği budalalığı, temel olarak üç sürgün
   verir: Hırs, kibir ve gururdur bunlar. Son ikisi arasındaki fark ise
   şudur : Gurur, bir insanın, belirli bir yönden kendi üstün değerine
   yönelik zaten sabit olan yargısını esas almaktadır; oysaki kibir,
   başkalarında da böyle bir kanı oluşturma arzusudur ve genellikle, bu
   arzuya, sonunda kendi kendisini de aynı şeye ikna etmeye yönelik gizli
   bir umut eşlik eder. Şu halde, kişinin kendi kendisine aşırı saygı
   göstermesi olan gurur, içten kaynaklanır; dolayısıyla, doğrudan kişinin
   kendi takdiridir; buna karşılık, kibir ise, böylesi bir saygıya, dışsal
   olarak yani dolaylı bir biçimde ulaşma çabasıdır. Dolayısıyla kibir
   insanları, konuşkan, gurur ise suskun kılar.” 1

   “Gururun en ucuz türü ise ulusal gururdur; zira eğer bir insan kendi
   ulusu ile böbürleniyorsa bu, kendi adına gurur duyabileceği hiçbir
   özelliğe sahip olmadığı anlamına gelmektedir.” 2

     Alçakgönüllülük erdemi lümpenler için hatrı sayılır bir buluştur.
     Böylece karakterleri gereği hepsi kendini mükemmel bir şekilde
     erdemlilerle eşitleyerek onlardan biri gibi davranırlar.
     - Arthur Schopenhauer, Yaşam Bilgeliği Üzerine Aforizmalar

   The Man Who Loved Women (1977) — François Truffaut

Gerçeklerden Kaçış ve İkiyüzlülük

   Sahte mütevazılık, kısa boylu adamların kapıdan eğilerek geçmesi
   gibidir denir. Yani arkasında büyük bir kibir saklar. Tıpkı gurur ve
   suçluluk hislerinde olduğu gibi, mütevazılıkta da bir denge makbuldür.
   Had bilmek zaten kendi sınırlarımız, kapasitemizle ilgili sahici bir
   tutum sergilemektir. Kısacası kişinin kendini bilmesi ve
   değerlendirmesindeki anahtar sözcük sahiciliktir.

   Rollo May sahici olmayan kişinin psikolojisini şöyle izah eder:

   “Kişi kendisini fazla önemsememelidir ve cesur bir alçakgönüllülük
   gerçekçi ve olgun bir kişiliğin işaretidir. Ancak durumu şişinme ve
   ukalalık derecesine getirerek kendini gereğinden fazla önemsemesi
   kişinin benliğine dair geniş bir farkındalığa sahip olması yahut
   özsaygısının yüksekliğine işaret değildir. Hatta durum tam tersidir.
   Şişinmek ve ukalalık genellikle içsel bir boşluk ve kişinin kendinden
   şüphe ettiğinin belirtisidir; endişe hissinin üzerini örtmek için en
   sık başvurulan yöntem gurur gösterisi yapmaktır.

   Kendini güçsüz hisseden kimse zorbalaşır, daha da güçsüz olanlarsa
   kabadayılaşır; el kol oynaması, çok konuşma, ukalalık yapma ve işi
   yüzsüzlüğe vurma eğilimi bir kişi yahut gruptaki gizli endişenin
   başlıca belirtilerindendir. Kasıla kasıla yürüyen Mussolini ve
   psikopatik Hitler’in resimlerini gören herkesin bildiği üzere faşizmde
   muazzam bir kibir söz konusudur; ancak faşizm boş, endişeli ve çaresiz
   olduğundan megalomanca vaatlere sıkı sıkıya sarılan insanlarda ortaya
   çıkar.

   Günümüzde kendini beğenmişlik ve kibre karşı vaazlar vererek bir kitle
   edinmek çok kolay, zira insanların çoğu kendilerini öyle boş ve
   değersiz hissediyorlar ki onları suçlayan biri çıktığında haklı
   olduğunu kabullenmeye hazırlar.

   Bu da bizi modern çağda kendi kendimize yönelttiğimiz suçlamaların
   çoğunun dinamiklerini anlama uğraşında en önemli bir noktaya getiriyor;
   yitirilen değer hissini en kısa yoldan ikame etmenin yöntemi kendi
   kendimizi suçlamaktır. Kendilerine dair değer hislerini neredeyse
   tamamen yitirmek üzere olan kimseler genellikle kendi kendilerini
   suçlama eğilimindedirler, zira değersizlik ve aşağılanma duygularının
   yarattığı keskin acıyı bastırmanın en kolay yolu budur. Sanki kişi
   kendi kendine söyle der:“Suçlanmaya bu denli değdiğime göre önemli
   olmalıyım” ya da “Bakın ne kadar yüceyim; son derece yüksek olan
   ideallerime ulaşamadığımdan kendimden utanıyorum.”

   Dolayısıyla kişinin kendi kendine yönelttiği suçlamaların çoğu
   küstahlıklarının üstünü örtmeye yarar. Kendi kendilerini suçlayarak
   kibirlerini alt ettiklerini belirten kimseler Spinoza’nın şu sözleri
   üzerinde düşünmelidir: “Gururlu bir insan olmaya en çok yaklaşanlar
   kendilerinden tiksinenlerdir.” Antik çağda Yunanistan’da işçi
   sınıfından oylarını alabilmek için üzerinde koca koca delikler olan bir
   paltoyla ortalarda gezen bir politikacı gören Sokrates onun
   ikiyüzlülüğünü şu sözleriyle açığa vurmuştur: Paltondaki deliklerden
   kibrin görünüyor. ” 3

   Şimdi burada kibir ve gurur arasındaki ayrımı daha iyi netleştirmeye
   çalışalım. Kibirliler, narsisistik özellikleri daha güçlü olanlardır.
   Kendilerine dair beğenilerini açıkça gösterirler. Sosyal ve empatisi
   yüksek(!) bir karakter çizerler. Bunun yanında, ötekini asla
   önemsemezler; başkaları kibirli narsisistin arzularının nesnesidir
   sadece. Ötekini manipüle etme ve kullanma adına kendini beğendirecek
   stratejiler izler; alçakgönüllü ve sempatik görünmek de buna dahildir.
   Dolayısıyla kibirli için hayat hakikatten öncedir; somut olanda yaşar.
   İçindeki aşağılık duygusunu inkar ederek başa çıkmaya çalışır.

   Gururlu olansa kendinden nefret eder. Aşağılık duygusunu inkar etmez,
   fakat bunun için başkalarını suçlar. Onun için hakikat, hayattan
   önceliklidir. “Sadece ben değil, sizler, hepiniz de birer zavallı,
   aşağılık varlıklarsınız” diye haykırmak için can atar. Ancak yüzleşme
   cesareti gösterebildikleri hakikatin sadece yarısıdır; çırılçıplak bir
   yüzleşmeye cesareti olmadığından, sadece bir “anahtar deliğinden”
   bakabilir. (Önceki yazıda bundan bahsetmiştim.) Başkalarının arzusunun
   nesnesi olma ihtiyacını gizler. Kendini beğenmeyen biri olarak,
   başkalarının beğenisini talep etmenin çelişkisi, içindeki nefreti daha
   da azdırır. Üstelik, nefret ettiği kişilerden bunu istiyodur.

   Aşırı gurur kişiyi savunmasız, alıngan ve kırılgan yapar.

Kendini Değersizleştirme

   “İçi boş insanların yaşadığı çağımızda kendi kendini suçlamaya verilen
   önem hasta bir atı kamçılamaktan farksızdır: geçici bir hareketlenme
   sağlasa da önünde sonunda kişinin saygınlığının nihai çöküşünü
   hızlandırır. Özsaygının yerini kendi kendini suçlamanın alması bireye
   kendi yalnızlık, değersizlik sorunlarıyla açık, dürüst bir şekilde
   yüzleşmekten kaçınmak için bir yöntem sunar ve içinde bulunduğu durumla
   gerçekçi bir şekilde yüzleşip elinden geleni yaparak yapıcı bir uğraş
   vermek isteyen kişinin dürüst tevazuu yerine yalancı bir mütevazılık
   hali yaratır. Ayrıca kendi kendini suçlama tercihi kişinin kendinden
   nefret etmesini makulleştirerek zaten var olan bu eğilimi güçlendirir.
   Ve kişinin başkalarına karşı takınacağı tavırlar genellikle kendine
   karşı takındığı tavırlarla paralellik gösterdiğinden, başkalarından
   nefret etmeye karşı içinde barındırdığı gizli eğilim de makulleşerek
   güçlenmiş olur.

   Kendini değersiz hissetmekle kendinden ve başkalarından nefret etmeye
   uzanan yol fazla uzun değildir.

   Neyseki artık kendimizi sevmenin yalnızca gerekli ve iyi bir şey
   olmakla kalmayıp, aynı zamanda başkalarını sevmenin de önkoşulu
   olduğuna dair tartışmalara girmek zorunda değiliz. Erich Fromm
   Bencillik ve Kendini Sevme başlıklı güçlü analizinde bencilliğin ve
   aşırı kendini beğenmişliğin gerçekten içsel bir kendinden nefret etme
   duygusundan geldiğini açık bir şekilde belirtmiştir.” 4
   Mulholland Drive (2001) — David Lynch

Değişim ve Dönüşüme Direnç

   Gururlu kişi değişmekten korkar, kibirli zaten halinden memnundur.
   Gururlu kişinin mükemmelliyetçiliği tamamen sahtedir. Aslında o
   kendisini başarısızlığa hazırlıyordur. Bu kusurlu yapmanın değil,
   yap(a)mamanın başarısızlığıdır. Kendini yapmamakla eleştirir ve
   rahatlar. Ne de olsa “şayet yapsaydı mükemmel bir iş çıkarabilirdi”
   olasılığını sonsuza dek canlı tuttuğuna inanır. Bir işi ortaya koyup,
   başkalarının değerlendirmelerine maruz kalmaktan da sıyrılmıştır.
   Kibirli olanın aksine, hep en derinde gizlediği narsisistik egosunun
   kendini mükemmel zanneden inancını bu şekilde besler. Utanç riskinden
   kaçmak için arzularından vazgeçen biri suçluluk duygusuna yakalanmaya
   mahkumdur.

   İnsan içindeki kötülüğü bildiği için kendini sevemez. İyilik ve
   güzellik adına kendine verdiği sözleri tutamadıkça özsaygısını da
   yitirir. Benliğine olan sevgi ve saygısını geri kazanma çabasıyla
   kendini cezalandırır.

   Kibirli kişi zaten sevilmek ve böylelikle manipüle etmek için uğraşır.
   Gururlu kişi ise kendine olan nefretinden ötürü, onu sevenlerden de
   nefret eder.

   Kısacası, meselemizin özünde kendini sevebilmek vardır. Aşağılık
   kompleksine karşı kibir, kendinden nefret etmeye karşı ise gurur
   büyütenler kendini sevemeyenlerdir.

   Değersiz Hissetirilme yazısında vurguladığım gibi, kendilik ile savaşı
   bırakıp, kişi öz benliği ile barışmadan hakiki sevgiye ulaşamaz. Öz
   benliği baskılayan egoyu bir kere olsun öldürmeden bunu yapabilmek
   mümkün değildir. Bu öyle bir yoldur ki, ruhsal acısısı çoktur. Her
   seferinde egonuzu öldürdüğünüzü sanırsınız ama o hep daha küçük bir
   kabuğa gizlenerek sizi kandırır. En son aklınıza gelebilecek bir yerde
   gizlenmiştir. O yeri keşfettiğinizde, yeniden doğumu deneyimlersiniz.

Kaynaklar

   1 Schopenhauer, Yaşamın bilgece deneyimleri, sayfa 67

   2 Schopenhauer, Yaşamın bilgece deneyimleri, sayfa 69

   3 Rollo May, Kendini arayan insan, sayfa 94–95–96

   4 Rollo May, Kendini arayan insan, sayfa 96–97
   Değersizlik Duygusu
   Gurur
   Kibir
   Aşağılık Kompleksi
   Türkçe

   --

   --
   (BUTTON)
   (BUTTON)
   Osman Tırak
   Türkçe Yayın
   (BUTTON) Follow
   (BUTTON)

Written by Osman Tırak

   431 Followers
   ·Writer for

   Türkçe Yayın

   Mutluluk Arayışımız Üzerine Yazılar : Felsefe, psikoloji, sinema ve
   sanat.
   (BUTTON) Follow
   (BUTTON)

   Help

   Status

   About

   Careers

   Blog

   Privacy

   Terms

   Text to speech

   Teams
